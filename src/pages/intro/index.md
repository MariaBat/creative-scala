# ΠΡΟΛΟΓΟΣ {-}

Το βιβλίο Creative Scala απευθείνεται σε προγραμματιστές που δεν έχουν προηγούμενη εμπειρία με την Scala. Υποθέτουμε ότι είστε εξοικειωμένοι με κάποια άλλη γλώσσα προγραμματισμού αλλά έχετε λίγη ή καθόλου εμπειρία με την Scala ή άλλες γλώσσες συναρτησιακού προγραμματισμού.

Σε αυτό το βιβλίο θέσαμε 3 στόχους:

1. Να γνωρίσετε και να εξοικειωθείτε με τον συναρτησιακό προγραμματισμό, να μπορείτε να φτιάξετε προγράμματα αλλά και να είστε σε θέση να καταλάβετε και άλλα σχετικά εισαγωγικά βιβλία.

2. Να σας διδάξουμε αρκετή Scala ώστε να μπορέσετε να εξερευνήσετε και δικά σας ενδιαφέροντα χρησιμοποιώντας την.

3. Να τα παρουσιάσουμε όλα αυτά με διασκεδαστικό, ήπιο και ενδιαφέρον τρόπο μέσω δισδιάστατων γραφικών.

Ως κίνητρο είχαμε τις δικές μας εμπειρίες εκμάθησης και μελέτης συναρτησιακού προγραμματισμού καθώς και διδασκαλίας της Scala σε επαγγελματίες προγραμματιστές.

Πρώτα απ’ όλα, πιστεύουμε ότι ο συναρτησιακός προγραμματισμός είναι το μέλλον. Αφού υποθέτουμε ότι έχετε μικρή εμπειρία στον προγραμματισμό, δεν θα μπούμε σε λεπτομέρειες σχετικά με τις διαφορές του συναρτησιακού με τον αντικειμενοστραφή προγραμματισμό, με τον οποίο μπορεί να έχετε ήδη μια εξοικείωση. Αρκεί να πούμε ότι υπάρχουν πολλοί διαφορετικοί τρόποι να σκεφτούμε και να γράψουμε προγράμματα και εμείς επιλέξαμε την χρήση του συναρτησιακού προγραμματισμού.

Οι λόγοι όμως που χρησιμοποιήσαμε συναρτησιακό προγραμματισμό είναι λίγο πιο ενδιαφέροντες από όσο αφήσαμε να εννοηθεί παραπάνω. Η διδασκαλία προγραμματισμού
 χρησιμοποιώντας ένα “bag of syntax” είναι πολύ συχνό φαινόμενο. Σε αυτή την περίπτωση μια γλώσσα προγραμματισμού διδάσκεται ως μια συλλογή συντακτικών στοιχείων (μεταβλητές, βρόχοι for και while, μέθοδοι κλπ) και οι μαθητές προσπαθούν να καταλάβουν μόνοι τους πότε πρέπει να χρησιμοποιήσουν το κάθε ένα από αυτά τα στοιχεία. Έχουμε δει αυτή τη μέθοδο να αποτυγχάνει πολλές φορές, πρώτα όταν  ήμασταν οι ίδιοι φοιτητές αλλά και αργότερα καθώς διδάσκαμε προγραμματισμό, αφού οι μαθητές δεν διδάσκονταν έναν συστηματικό τρόπο διάσπασης προβλημάτων σε μικρά κομμάτια τα οποία θα μπορούσαν να μετατρέψουν σε κώδικα ευκολότερα. Ως αποτέλεσμα, οι περισσότεροι τα παρατούσανε λόγω της κακής ποιότητας διδασκαλίας. Οι μαθητές οι οποίοι τα κατάφερναν μέχρι το τέλος, όπως και εμείς, είχαν ήδη αρκετή εμπειρία στον προγραμματισμό.

Ας θυμηθούμε τα μαθηματικά του δημοτικού και συγκεκριμένα την πρόσθεση κατά στήλη. Αυτός είναι ο βασικός τρόπος με τον οποίο μαθαίναμε να προσθέτουμε αριθμούς οι οποίοι είναι πολλύ μεγάλοι για να τους προσθέσουμε στο μυαλό μας. Έτσι, για παράδειγμα, αν έπρεπε να προσθέσουμε 266+385, θα βάζαμε τους αριθμούς αυτούς τον έναν κάτω από τον άλλο, θα υπολογίζαμε τα κρατούμενα και ούτω καθεξής. Μπορεί τα μαθηματικά να μην ήταν το αγαπημένο σας μάθημα αλλά αυτή η εμπειρία μπορεί να μας διδάξει μερικά πράγματα. Πρώτον, μας δίνονταν ένας συστηματικός τρόπος για να φτάσουμε στην λύση. Δεύτερον, δεν χρειάζονταν να καταλάβουμε γιατί αυτός ο τρόπος λειτουργεί (παρόλο που βοηθάει) ώστε να τον χρησιμοποιήσουμε. Αν ακολουθούσαμε τα βήματα, θα φτάναμε στην σωστή απάντηση.

Αυτό που είναι αξιοθαύμαστο στον συναρτησιακό προγραμματισμό είναι ότι λειτουργεί ακριβώς όπως η πρόσθεση κατά στήλη. Έχουμε συνταγές που εγγυώνται ότι θα μας δώσουν την σωστή απάντηση αν τις ακολουθήσουμε σωστά. Αυτή την διαδικασία την αποκαλούμε *υπολογισμό* προγράμματος. Αυτό δεν σημαίνει όμως ότι από τον προγραμματισμό λείπει η δημιουργικότητα, αλλά ότι η πρόκληση είναι το να καταλάβουμε την δομή του προγράμματος και μόλις το καταφέρουμε αυτό θα ακολουθήσει αμέσως και η συνταγή που πρέπει να χρησιμοποιήσουμε. Ο κώδικας από μόνος του δεν είναι το ενδιαφέρον μέρος.

Διδάσκουμε συναρτησιακό προγραμματισμό χρησιμοποιώντας Scala, αλλά δεν διδάσκουμε την ίδια την Scala. Η Scala είναι μια γλώσσα που βρίσκεται σε μεγάλη ζήτηση αυτή την εποχή. Όσοι προγραμματίζουν σε Scala μπορούν να βρουν δουλειά σχετικά εύκολα σε διάφορες επιχειρήσεις και αυτό αποτελεί ένα κίνητρο για να ασχοληθεί κανείς με αυτή. Ένας από τους λόγους που είναι τόσο δημοφιλής είναι επειδή συνδυάζει την αντικειμενοστρέφεια, τον παλιό τρόπο προγραμματισμού καθώς και τον συναρτησιακό προγραμματισμό. Υπάρχει πολύς κώδικας που είναι γραμμένος χρησιμοποιώντας αντικειμενοστρέφεια και πολλοί οι προγραμματιστές που έχουν συνηθίσει σ’ αυτόν τον τρόπο. Η Scala παρέχει έναν ήπιο τρόπο για να πάει κανείς από τον αντικειμενοστραφή προγραμματισμό στον συναρτησιακό. Αυτό όμως σημαίνει ότι η Scala είναι μια τεράστια γλώσσα και η αλληλεπίδραση μεταξύ των δυο προαναφερόμενων τρόπων προγραμματισμού μπορεί να φανεί περίπλοκη. Πιστεύουμε ότι ο συναρτησιακός προγραμματισμός είναι πολύ πιο αποτελεσματικός από τον αντικειμενοστραφή και ότι δεν χρειάζεται να προσθέσουμε περισσότερη σύγχυση στους νέους προγραμματιστές με την παράλληλη εκμάθηση των τεχνικών αντικειμενοστρέφειας, καθώς μαθαίνουν για τον συναρτησιακό. Αυτό μπορεί να συμβεί αργότερα. Οπότε, σ'αυτό το βιβλίο χρησιμοποιούνται αποκλειστικά οι συναρτησιακές τεχνικές της Scala.

Τέλος, για να εξερευνήσουμε τον συναρτησιακό προγραμματισμό και την Scala, επιλέξαμε μια μέθοδο που ελπίζουμε ότι θα σας φανεί ευχάριστη: τα γραφικά υπολογιστών. Υπάρχουν πάρα πολλές εισαγωγές για την Scala, αλλά οι περισσότερες χρησιμοποιούν παραδείγματα που αναφέρονται σε επιχειρήσεις ή σε μαθηματικά. Για παράδειγμα, μια από τις πρώτες ασκήσεις στη δημοφιλή σειρά μαθημάτων Coursera, είναι να  δημιουργηθούν σύνολα χρησιμοποιώντας δείκτες. Πιστεύουμε ότι αν σας αρέσει αυτού του είδους το εκπαιδευτικό περιεχόμενο τότε έχετε ήδη αρκετό υλικό στη διάθεσή σας. Εμείς θέλουμε να στοχεύσουμε σε μια διαφορετική κατηγορία ανθρώπων: σε αυτούς που πιστεύουν ότι τα μαθηματικά δεν τους ταιριάζουν αλλά παρόλα αυτά διαθέτουν κάποιο ενδιαφέρον ή εκτίμηση για τις οπτικές τέχνες. Δεν θα πούμε ψέματα: υπάρχουν μαθηματικά στο βιβλίο, αλλά ελπίζουμε ότι θα μπορέσουμε να σας παρακινήσουμε και να οπτικοποιήσουμε τις διάφορες έννοιες που αναλύουμε, έτσι ώστε να γίνουν λιγότερο τρομακτικές.

Ενώ το βιβλίο θα σας παρέχει το βασικό τρόπο σκέψης για να γίνετε ικανός στην χρήση της Scala, δεν θα γνωρίζετε τα πάντα ώστε να μπορείτε να εργάζεστε μόνοι σας. Για να προχωρήσετε σε υψηλότερο επίπεδο σας προτείνουμε να δείτε ένα από τα πολλά υπέροχα εγχειρίδια για Scala, συμπεριλαμβανομένου και του δικού μας [Essential Scala][essential-scala].

Αν δουλεύετε τις εργασίες μόνοι σας, συνιστούμε να μπείτε στο δικό μας [Gitter chat room][underscore-gitter] ώστε να βρείτε βοήθεια αλλά και να πείτε και την δική σας γνώμη για το βιβλίο.

Το κείμενο του βιβλίου [Creative Scala][github-creative-scala] είναι ανοιχτού κώδικα, όπως είναι και ο κώδικα της βιβλιοθήκης ζωγραφικής [Doodle][github-doodle] που χρησιμοποιείται στις ασκήσεις. Μπορείτε να πάρετε τον κώδικα από τον λογαριασμό μας στο Github [Github account][underscore-github]. Μπορείτε επίσης να επικοινωνήστε μαζί μας με email ή μέσω του Gitter εάν θέλετε να συμβάλλετε.

Ευχαριστούμε που κατεβάσατε το βιβλίο και ευχόμαστε καλό και δημιουργικό προγραμματισμό!

---Dave και Noel

## Παρατηρήσεις για την πρώτη έκδοση {-}

<div class="callout callout-danger">
Αυτή η έκδοση της Creative Scala δεν είναι το τελικό προϊόν .
Μπορεί να υπάρχουν ορθογραφικά και άλλα λάθη στο κείμενο και στα παραδείγματα.

Εαν εντοπίσετε λάθη ή θα θέλατε να παρέχετε ανατροφοδότηση, παρακαλούμε να μας ενημερώσετε μέσω του [Gitter chat room][underscore-gitter]
ή με email:

 - Dave Gurnell ([dave@underscore.io](mailto:dave@underscore.io))
 - Noel Welsh ([noel@underscore.io](mailto:noel@underscore.io))
</div>

## Ευχαριστίες {-}

Η Creative Scala γράφτηκε από τον [Dave Gurnell][twitter-dave] και τον [Noel Welsh][twitter-noel]. Πολλές ευχαριστίες στους [Richard Dallaway][twitter-richard], [Jonathan Ferguson][twitter-jono], και στην ομάδα της [Underscore][underscore] για την ανεκτίμητη συνεισφορά τους και τις διορθώσεις που έκαναν.

Ευχαριστούμε επίσης τους ανθρώπους που μας υπέδειξαν λάθη ή έκαναν προτάσεις ώστε να βελτιωθεί το βιβλίο: Neil Moore; Kelley Robinson, Julie Pitt, και τους υπόλοιπους διοργανωτές της ScalaBridge; d43; τον Matt Kohl καθώς και όλους τους μαθητές που εργάστηκαν για την Creative Scala στην ScalaBridge, σε άλλες εκδηλώσεις ή από μόνοι τους. Ευχαριστούμε επίσης και τα πολλά και υπέροχα μέλη της κοινότητας της Scala που μας έδωσαν τα σχόλιά τους και τις προτάσεις τους από κοντά. Τέλος, τρέφουμε πολύ μεγάλη ευγνωμοσύνη για την Bridgewater και κυρίως για την Lauren Cipicchio, η οποία ίσως και ασυνείδητα χρηματοδότησε ένα μεγάλο κομμάτι της αρχικής ανάπτυξης της δεύτερης έκδοσης της Creative Scala και παρείχε τους πρώτους μαθητές.
