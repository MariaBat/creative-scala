# ΠΡΟΛΟΓΟΣ {-}

Η δημιουργική Scala αναφέρεται σε προγραμματιστές που δεν έχουν προηγούμενη εμπειρία με την Scala. Υποθέτουμε ότι έχετε μια πολύ βασική εξοικείωση με κάποια άλλη γλώσσα προγραμματισμού αλλά καθόλου ή λίγη εμπειρία με την Scala ή άλλες γλώσσες συναρτησιακού προγραμματισμού.

Σε αυτό το βιβλίο θέσαμε 3 στόχους:

1. Να δώσουμε μια εισαγωγή στον συναρτησιακό προγραμματισμό ώστε να χρησιμοποιήσετε και να εξοικειωθείτε με προγράμματα, και να ξεκινήσετε και καταλάβετε άλλα εισαγωγικά βιβλία σχετικά με τον συναρτησιακό προγραμματισμό.

2. Να σας διδάξουμε αρκετή Scala ώστε να μπορέσετε να εξερευνήσετε και δικά σας ενδιαφέροντα χρησιμοποιώντας την.

3. Να παρουσιάσουμε όλα αυτά με διασκεδαστικό, ήπιο και ενδιαφέρον τρόπο μέσω δυσδιάστατων γραφικών.

Ως κίνητρο είχαμε τις δικές μας εμπειρίες εκμάθησης προγραμματισμού, μελέτης συναρτησιακού προγραμματισμού και διδασκαλίας Scala σε εμπορικούς προγραμματιστές.

Πρώτα απ’ όλα, πιστεύουμε ότι ο συναρτησιακός προγραμματισμός είναι το μέλλον. Αφού υποθέτουμε ότι έχετε μικρή εμπειρία στον προγραμματισμό δεν θα μπούμε σε λεπτομέρειες για τις διαφορές με τον αντικειμενοστραφή προγραμματισμό, με τον οποίο μπορεί να έχετε ήδη μια εξοικείωση. Αρκεί να πούμε ότι υπάρχουν πολλοί διαφορετικοί τρόποι να σκεφτούμε και να γράψουμε προγράμματα και εμείς επιλέξαμε την προσέγγιση του συναρτησιακού προγραμματισμού.

Οι λόγοι όμως που χρησιμοποιήσαμε συναρτησιακό προγραμματισμό είναι λίγο πιο ενδιαφέροντες. Η διδασκαλία προγραμματισμού με την προσέγγιση “bag of syntax” είναι πολύ κοινή. Σε αυτή την περίπτωση μια γλώσσα προγραμματισμού διδάσκεται ως μια συλλογή συντακτικών στοιχείων (μεταβλητές, βρόχοι for και while, μέθοδοι) και οι μαθητές προσπαθούν να καταλάβουν μόνοι τους πότε να χρησιμοποιήσουν το κάθε στοιχείο. Έχουμε δει αυτή τη μέθοδο να αποτυγχάνει, όταν  ήμασταν οι ίδιοι φοιτητές αλλά και αργότερα καθώς διδάσκαμε προγραμματισμό, αφού οι μαθητές δεν έχουν έναν συστηματικό τρόπο ώστε να διαχωρίζουν τα προβλήματα σε μικρά κομμάτια και να τα μετατρέπουν σε κώδικα. Το αποτέλεσμα ήταν πολλοί μαθητές να τα παρατάνε λόγω της κακής ποιότητας διδασκαλίας. Οι μαθητές οι οποίοι έμεναν είχαν, όπως και εμείς, ήδη αρκετή εμπειρία στον προγραμματισμό.

Ας θυμηθούμε τα μαθηματικά του δημοτικού και συγκεκριμένα την πρόσθεση σε στήλη. Αυτός ήταν ο βασικός τρόπος που μαθαίναμε να προσθέτουμε αριθμούς οι οποίοι είναι πολλοί μεγάλοι για να τους προσθέσουμε στο μυαλό μας. Έτσι, για παράδειγμα, αν έπρεπε να προσθέσουμε 266+385, θα βάζαμε τους αριθμούς τον έναν κάτω από τον άλλο, θα υπολογίζαμε τα κρατούμενα και ούτω καθεξής. Μπορεί τα μαθηματικά να μην ήταν το αγαπημένο σας μάθημα αλλά αυτή η εμπειρία μπορεί να μας διδάξει μερικά πράγματα. Πρώτον, μας δίνονταν ένας συστηματικός τρόπος για να φτάσουμε στην λύση. Δεύτερον, δεν χρειάζονταν να καταλάβουμε γιατί αυτός ο τρόπος λειτουργεί (παρόλο που βοηθάει) ώστε να τον χρησιμοποιήσουμε. Αν ακλουθούσαμε τα βήματα θα φτάναμε στην σωστή απάντηση.

Αυτό που είναι αξιοθαύμαστο στον συναρτησιακό προγραμματισμό είναι ότι λειτουργεί ακριβώς όπως η πρόσθεση σε στήλη. Έχουμε συνταγές που εγγυώνται ότι θα μας δώσουν την σωστή απάντηση αν τις ακολουθήσουμε σωστά. Αυτό το αποκαλούμε υπολογιστικό πρόγραμμα. Αυτό δεν σημαίνει όμως ότι από τον προγραμματισμό λείπει η δημιουργικότητα, αλλά ότι η πρόκληση είναι το να καταλάβουμε την δομή του προγράμματος και μόλις το καταφέρουμε αυτό θα ακολουθήσει αμέσως και η συνταγή που πρέπει να χρησιμοποιήσουμε. Ο κώδικας από μόνος του δεν είναι το ενδιαφέρον μέρος.

Διδάσκουμε συναρτησιακό προγραμματισμό χρησιμοποιώντας Scala, αλλά δεν διδάσκουμε την ίδια την Scala. Η Scala είναι μια γλώσσα που βρίσκεται σε μεγάλη ζήτηση αυτή την εποχή. Όσοι προγραμματίζουν σε Scala μπορούν να βρουν δουλειά σχετικά εύκολα σε διάφορες επιχειρήσεις και έτσι αυτό αποτελεί ένα κίνητρο για να ασχοληθεί κανείς με αυτή. Ένας από τους λόγους που είναι τόσο δημοφιλής είναι επειδή συνδυάζει την αντικειμενοστρέφεια, τον παλιό τρόπο προγραμματισμού καθώς και τον συναρτησιακό προγραμματισμό. Υπάρχει πολύς κώδικας που είναι γραμμένος χρησιμοποιώντας αντικειμενοστρέφεια και πολλοί οι προγραμματιστές που έχουν συνηθίσει σ’ αυτόν τον τρόπο. Η Scala παρέχει έναν ήπιο τρόπο για να πάει κανείς από τον αντικειμενοστραφή προγραμματισμό στον συναρτησιακό. Αυτό όμως σημαίνει ότι η Scala είναι μια τεράστια γλώσσα και η αλληλεπίδραση μεταξύ των δυο προαναφερόμενων τρόπων προγραμματισμού μπορεί φανεί μπερδεμένη. Πιστεύουμε ότι ο συναρτησιακός προγραμματισμός είναι πολύ πιο αποτελεσματικός από τον αντικειμενοστραφή και ότι δεν χρειάζεται να προσθέσουμε περισσότερη σύγχυση στους νέους προγραμματιστές με την εκμάθηση των τεχνικών του την ίδια στιγμή που μαθαίνουν τον συναρτησιακό. Αυτό μπορεί να συμβεί αργότερα. Οπότε, αυτό το βιβλίο χρησιμοποιεί αποκλειστικά τεχνικές συναρτησιακού προγραμματισμού της Scala.

Τέλος, επιλέξαμε μια μέθοδο που ελπίζουμε ότι είναι διασκεδαστική ώστε να εξερευνήσουμε τον συναρτησιακό προγραμματισμό και την Scala: τα γραφικά υπολογιστών. Υπάρχουν πάρα πολλές εισαγωγές για την Scala, αλλά οι περισσότερες χρησιμοποιούν παραδείγματα που αναφέρονται σε επιχειρήσεις ή σε μαθηματικά. Για παράδειγμα, μια από τις πρώτες ασκήσεις στη δημοφιλή σειρά μαθημάτων Coursera, είναι να  δημιουργηθούν σύνολα χρησιμοποιώντας δείκτες. Αισθανόμαστε ότι αν σας αρέσει αυτού του είδους το περιεχόμενο τότε έχετε ήδη αρκετό υλικό στη διάθεσή σας. Εμείς θέλουμε να στοχεύσουμε σε μια διαφορετική κατηγορία ανθρώπων: σε αυτούς που πιστεύουν ότι τα μαθηματικά δεν τους ταιριάζουν αλλά τους ενδιαφέρουν ή έστω εκτιμούν τις οπτικές τέχνες. Δεν θα πούμε ψέματα: υπάρχουν μαθηματικά στο βιβλίο, αλλά ελπίζουμε ότι θα μπορέσουμε να σας παρακινήσουμε και να οπτικοποιήσουμε τις έννοιες έτσι ώστε να γίνουν λιγότερο τρομακτικές.

Ενώ το βιβλίο θα σας παρέχει το βασικό πνευματικό μοντέλο για να γίνετε ικανός στην χρήση της Scala, δεν θα γνωρίζετε τα πάντα ώστε να μπορείτε να εργάζεστε μόνος σας. Για να προχωρήσετε σε υψηλότερο επίπεδο σας προτείνουμε να δείτε ένα από τα πολλά υπέροχα εγχειρίδια για Scala, συμπεριλαμβανομένου και του δικού μας [Essential Scala][essential-scala].

Αν δουλεύετε τις εργασίες μόνος σας, συνιστούμε να μπείτε στο δικό μας [Gitter chat room][underscore-gitter] ώστε να βρείτε βοήθεια αλλά και να πείτε την γνώμη σας για το βιβλίο.

Το κείμενο του βιβλίου [Creative Scala][github-creative-scala] είναι ανοιχτού κώδικα, όπως είναι και ο κώδικα της βιβλιοθήκης ζωγραφικής [Doodle][github-doodle]που χρησιμοποιήθηκε στις ασκήσεις. Μπορείτε να πάρετε τον κώδικα από τον λογαριασμό μας στο Github [Github account][underscore-github] Επικοινωνήστε μαζί μας με email ή μέσω του Gitter εάν θέλετε να συμβάλλετε.

Ευχαριστούμε που κατεβάσατε το βιβλίο και ευχόμαστε καλό δημιουργικό προγραμματισμό!

---Dave και Noel

## Σημειώσεις για την πρώιμη έκδοση {-}

<div class="callout callout-danger">
Αυτή είναι μια μη τελειωμένη έκδοση της Δημιουργικής Scala.
Μπορεί να υπάρχουν ορθογραφικά και άλλα λάθη στο κείμενο και στα παραδείγματα.

Εαν εντοπίσετε λάθη ή θα θέλατε να παρέχετε ανατροφοδότηση, παρακαλούμε να μας ενημερώσετε μέσω του [Gitter chat room][underscore-gitter]
ή με email:

 - Dave Gurnell ([dave@underscore.io](mailto:dave@underscore.io))
 - Noel Welsh ([noel@underscore.io](mailto:noel@underscore.io))
</div>

## Ευχαριστίες {-}

Η Creative Scala γράφτηκε από τον [Dave Gurnell][twitter-dave] και τον [Noel Welsh][twitter-noel]. Πολλά ευχαριστώ στους [Richard Dallaway][twitter-richard], [Jonathan Ferguson][twitter-jono], και στην ομάδα της [Underscore][underscore] για την ανεκτίμητη συνεισφορά τους και τις διορθώσεις που έκαναν.

Ευχαριστούμε επίσης τους ανθρώπους που μας υπέδειξαν λάθη ή έκαναν προτάσεις ώστε να βελτιωθεί το βιβλίο: Neil Moore; Kelley Robinson, Julie Pitt, και τους υπόλοιπους οργανωτές της ScalaBridge; d43; τον Matt Kohl; όλους τους μαθητές που εργάστηκαν για την Creative Scala στην ScalaBridge, σε μια άλλη εκδήλωση, ή από μόνοι τους; και στα πολλά και υπέροχα μέλη της κοινότητας της Scala που μας έδωσαν τα σχόλιά τους και τις προτάσεις τους από κοντά. Τέλος, τρέφουμε πολύ μεγάλη ευγνωμοσύνη για την Bridgewater, και κυρίως για την Lauren Cipicchio, η οποία ίσως και ασυνείδητα χρηματοδότησε ένα μεγάλο κομμάτι της αρχικής ανάπτυξης της δεύτερης έκδοσης της Creative Scala, και παρείχε τους πρώτους μαθητές.
